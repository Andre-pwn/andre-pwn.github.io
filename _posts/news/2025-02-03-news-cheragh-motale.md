---
title: چراغ مطالعه‌ی رباتیک اپل؛ تعامل احساسی و کارایی متنوع
date: 2025-02-03
category: [اخبار تکنولوژی]
priority: 2
image:
    path: /assets/img/poster/news/images2025-02-03-news-chragh-motale.jpg
---


چراغ مطالعه‌ی رباتیک اپل می‌تواند با کاربر خود تعامل احساسی داشته باشد و کارهای متنوعی انجام دهد.

---

تیم رباتیک اپل در حال توسعه‌ی محصولات جدید خانگی است و به نظر می‌رسد که یک لامپ رباتیک ظریف و هوشمند طراحی کرده است.

<video controls="" class="sc-cad7322b-3 gaxlgh"><source src="https://api2.zoomit.ir/media/67a5bdb2ed26ddc23258ed67"></video>

براساس [مقاله‌ای موسوم‌به ELEGNT](https://machinelearning.apple.com/research/elegnt-expressive-functional-movement)، محققان اپل توضیح می‌دهند که چگونه پروتوتایپ یا نمونه‌ی اولیه‌ای از یک لامپ رباتیک را ساخته‌اند که می‌تواند با کاربر به‌راحتی تعامل داشته باشد، به دستورات صوتی و ژست‌های حرکتی او واکنش نشان دهد، با او مکالمه‌ی صوتی برقرار کند و حتی مانند پروژکتور روی دیوار ویدئو نمایش دهد.

اپل می‌نویسد: «رفتارهای غیرکلامی مانند وضعیت بدن، حرکات و نگاه برای انتقال حالات درونی به‌صورت آگاهانه و هم ناآگاهانه در تعاملات انسانی ضروری هستند. برای اینکه ربات‌ها به‌طور طبیعی‌تری با انسان‌ها تعامل داشته باشند، طراحی حرکات ربات باید ویژگی‌هایی مانند توجه و احساسات را به‌همراه قابلیت انجام وظایف، محدودیت‌های فضایی و کارایی زمانی ادغام کند.»

![لامپ رباتیک اپل](https://api2.zoomit.ir/media/apple-robot-lamp-67a5c531ed26ddc23258edc8?w=1920&q=80)


در ویدئوی اپل نشان داده می‌شود که چراغ مطالعه‌ی رباتیک به‌جای اینکه فقط بر انجام کارهای مورد نظر تمرکز کند (حالت Functional)، رفتار انسان‌گونه را چاشنی عملکرد خود کرده است (حالت Expressive). به‌عنوان مثال هنگامی که موزیک پخش می‌کند، حرکات موزونی را متناسب با آن انجام می‌دهد؛ یا با تغییر در رنگ نور لامپ، ابراز احساسات می‌کند.

ظریف (Elegant)، کلمه‌ای است که تیم اپل برای توصیف نحوه‌ی عملکرد چراغ مطالعه‌ی رباتیک خود استفاده می‌کند. اختراع جدید کوپرتینویی‌ها سناریوهای مختلفی را برای تعامل با صاحب خود دنبال می‌کند و می‌تواند علاوه‌بر روشن کردن سطح محیط (حالت Spotlight)، نمایش عکس، مکالمه‌ی صوتی هوشمند و پخش موزیک، نور خود را به‌شکل‌های مختلفی بتاباند.